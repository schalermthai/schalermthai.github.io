---
layout: post
title: Initial Thoughts
---

ดีใจที่ได้กลับมาเขียนอีกครั้ง กลับมาคราวนี้ตั้งใจอยากเขียนอะไรที่เกี่ยวกับโค้ด วิชาชีพนักพัฒนา ความเชื่อ และความคิด ที่ผ่านมามีเรื่องราวมากมายที่เข้ามา หลายสิ่งที่หล่อหลอมให้เราเป็นเราในวันนี้ คงจะดีที่เราได้แบ่งปัน

ช่วงไม่กี่ปีมานี้ผมรู้สึกได้ว่าโลกของการพัฒนาซอฟต์แวร์กำลังก้าวเข้าสู่อีกยุคด้วยความเร่งที่สูงขึ้นกว่าแต่ก่อนมาก คงเป็นเพราะนวัตกรรมแนวคิดที่เคยเป็นเรื่องใหม่ได้ตกผลึกเซ็ตตัวเป็นรูปเป็นร่างที่จับต้องเข้าถึงได้มากขึ้นไล่เลี่ยกัน บวกกับสื่อสังคมสำหรับนักพัฒนาสมัยใหม่ทำให้การแบ่งปันความรู้และการร่วมมือกันพัฒนานวัตกรรมเป็นเรื่องง่ายกว่าเดิมมาก  เริ่มเห็นสิ่งที่เคยเป็นเทคโนโลยีนอกกระแสถูกยอมรับและผันตัวกลายเป็นเทคโนโลยีกระแสหลักได้เร็วกว่าเดิม เห็นภาคธุรกิจตอบสนองปรับตัวทำความเข้าใจเทคโนโลยีเพื่อชิงความได้เปรียบทางการตลาดไวขึ้น เห็นแล้วก็รู้สึกน่าสนุกตื่นเต้นดี มีเรื่องน่าสนใจให้ได้ศึกษามากกว่าสมัยก่อนเยอะมาก

พอคิดแบบนั้นแล้วย้อนมองดูอุตสาหกรรมซอฟต์แวร์บ้านเราบ้างก็มีความเป็นห่วง เท่าที่สัมผัสคือเราปรับตัวมาใช้เทคโนโลยีและแนวคิดใหม่ด้วยความเร็วที่โอเคในระดับหนึ่ง แต่สิ่งที่ยังวนเวียนเหมือนเดิมคือเรื่องความลึกของเนื้อหาความรู้ที่แบ่งปันกันยังไปไม่พ้นระดับเบื้องต้นของเรื่องนั้นๆ อยู่ดี มันเป็นมานานแล้วและยังไม่ดีขึ้นเท่าที่ควร ทั้งหนังสือที่วางขาย เว็บไซต์ที่พูดคุยแลกเปลี่ยนความรู้ หรือแม้กระทั่งคอร์สอบรมที่เปิดสอนกันมากขึ้น มีเป็นส่วนน้อยที่จะลงเนื้อหารายละเอียดได้ลึกมากพอจะไปเทียบเคียงกับมาตรฐานสากล แล้วหากต่อไปนวัตกรรมเทคโนโลยีจะเกิดขึ้นไวและมากกว่าเดิมแล้ว การที่คนในสังคมวิชาชีพกลุ่มใหญ่ยังติดปัญหาต้องต่อยอดบนฐานความรู้ที่ทำได้แต่เรื่องเบื้องต้นเป็นเรื่องที่กวนใจผมมาตลอด เพราะมันมีผลกระทบต่อวิชาชีพในองค์รวม ส่วนตัวผมอยากทำงานที่เมืองไทย อยากสนุกและยืนระยะในสายการพัฒนาซอฟต์แวร์ไปให้ได้นานที่สุด

การกลับมาทำงานเขียนอีกครั้ง โดยใช้พื้นที่ตรงนี้แบ่งปันโดยการลงบทความที่มีเนื้อหาลงลึกในรายละเอียด หยิบยกพูดคุยในหัวข้อที่ไปไกลกว่าพื้นฐานเบื้องต้น รวมถึงการจัดกิจกรรมเพื่อรวมตัวแลกเปลี่ยนความรู้ในอนาคต เป็นส่วนหนึ่งของความตั้งใจจะสร้างสังคมแห่งการแบ่งปัน ยกระดับนักพัฒนาบ้านเราให้มีฝีมือเก่งขึ้น มีความเป็นมืออาชีพ สร้างโอกาสให้คนที่มีความสามารถสามารถยืนระยะในวิชาชีพได้ และจุดประกายเป็นแบบอย่างที่ดีให้นักพัฒนารุ่นใหม่ต่อไป

ผมเชื่อว่า:
  > ยิ่งเราให้ ยิ่งได้รับคืนมากกว่าเดิม.
