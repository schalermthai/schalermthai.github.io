

abstraction

มนุษย์มีข้อจำกัดทางด้านหน่วยความจำระยะสั้น เราจำเป็นต้องทำงานกับ abstraction เสมอ abstraction มีข้อดี ทำให้เราสามารถมองสิ่งนั้นด้วยคอนเซ็ปต์ภาพรวม แล้วละรายละเอียดปลีกย่อยออกไปได้ ทำให้เราโฟกัสกับปัญหาที่พยายามจะแก้ มากกว่ามาใส่ใจรายละเอียดปลีกย่อยระดับล่าง ระบบคอมพิวเตอร์ก็ถูกสร้างมาจาก abstraction layer ที่ซ้อนกันมาเรื่อยๆ ขึ้นมาตั้งแต่ ฮาร์ดแวร์ ระบบปฏิบัติการ ซอฟต์แวร์ เรื่อยมาจนถึงส่วนติดต่อผู้ใช้ นั่นเอง

ฉะนั้นหากแบ่งตามบทบาทแล้ว สามารถแบ่งนักพัฒนาออกได้เป็นสองบทบาทหลักคือ

  1. หมวกผู้ผลิตเทคโนโลยี คือ นักพัฒนาที่เล่นบทบาทเป็นผู้สร้างเทคโนโลยี อาจเป็นผู้สร้าง ไลบรารี เฟรมเวิร์ก หรือระบบซอฟต์แวร์ ทำหน้าที่ซ่อนความซับซ้อนไว้ในกระบวนการผลิต สร้าง abstraction ให้นักพัฒนาประเภทที่สองจะนำไปใช้งาน

  2. หมวกผู้บริโภค คือ นักพัฒนาที่เล่นบทบาทเป็นผู้ใช้เทคโนโลยีที่ถูกผลิตจากคนบทบาทแรก มาใช้ต่อยอดสร้างคุณค่าให้กับองค์กร หรือจะมองอีกมุมนึงว่า เป็นผู้ผลิตคนสุดท้ายก่อนถึงผู้ใช้งานตัวจริงนั่นเอง (end user)

นักพัฒนามือใหม่ ล้วนแล้วเริ่มจากการเล่นบทบาทผู้บริโภคมาก่อนเสมอ เพราะเทคโนโลยีชั้นบน มีความกึ่งสำเร็จรูป ซ่อนความซับซ้อนไว้ให้ไปมากแล้ว ทำให้เราจบงานได้ง่าย และสามารถรอดพ้นจากความไม่เข้าใจในพื้นฐานบางเรื่องไปได้

ระบบที่ซับซ้อนขึ้นจะบังคับให้เราเปลี่ยนหมวก

จะชอบหรือไม่ชอบก็ตามแต่ ด้วยระบบที่ซับซ้อนมากขึ้น ตามเวลาและความเข้าใจที่เปลี่ยนแปลงไป  ไม่ช้าก็เร็วจะบังคับกำหนดทิศทางให้นักพัฒนาต้องผันตัวเองใปเล่นบทบาทเป็นผู้ผลิตเสียเองในที่สุด เหตผลอาจจะมีมากมาย  แต่ทั้งหมดแล้วจะมีต้นตอมาจากสาเหตหลักเดียวกัน คือ ต้องการแชร์ หรือทำซ้ำฟีเจอร์บางอย่างกับระบบอื่น

ผู้ผลิตที่ยังไม่ดีพอ

เท่าที่สังเกตคือ  นักพัฒนาบ้านเราถือว่าเป็นผู้บริโภคเทคโนโลยีที่พอใช้ได้แต่พอให้สวมบทบาทเป็นผู้ผลิตเสียเองกลับทำได้ไม่ดีนัก ทั้งนี้การจะเป็นผู้ผลิตที่ดีได้นั้น ต้องการความรู้พื้นฐานที่ลึกซึ้งและทักษะที่สูงกว่าระดับผู้บริโภคไปอีกหลายขั้น สิ่งที่เคยไม่เข้าใจ จำเป็นต้องเข้าใจ หลายทีที่เห็นความยุ่งยากที่ควรจะซ่อนไว้ในฐานะเป็นผู้ผลิต ถูกผลักลงไปให้ระบบข้างล่าง กลายเป็นภาระของผู้บริโภคที่จะต้องจัดการเรื่องนั้นด้วยตัวเองอย่างไม่เป็นจำเป็น

ผู้บริโภคที่ไม่ยอมเปลี่ยนหมวก

ด้วยความยากของการต้องเป็นผู้ผลิต หรือความไม่รู้ตัวว่าต้องเป็นผู้ผลิตได้แล้ว ทำให้เป็นที่มาของการต้องใช้เครื่องมือลับ อย่าง การคัดลอกมาวางแล้วแก้ไข นอกจากจะเพิ่มภาระในการดูแลรักษาระบบตามจำนวนสำเนาคัดลอกที่มีแล้ว โค้ดจะบวมไปพร้อมสมองที่ต้องรับภาระจดจำข้อมูลรายละเอียดปลีกย่อยที่ไม่จำเป็นมากขึ้น เป็นที่มาของบั๊กและระบบที่จัดการไม่ไหวในที่สุด